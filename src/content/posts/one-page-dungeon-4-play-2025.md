---
title: "One Page Dungeon 4 Play 2025"
date: "2025-04-02"
language: "italian"
tags: ["osr"]
summary: "Commenti sull'ultima edizione del One Page Dungeon Contest italiano"
creationDate: "2025-04-02T10:19:27.015Z"
lastModified: "2025-04-02T10:19:27.015Z"
---

Sto scrivendo questo post subito dopo aver dato un'occhiata, seppur sommaria, ai **dungeon inviati** al [One Page Dungeon 4 Play nel 2025](https://masterofmasters.itch.io/one-page-dungeon-4-play-2025), ho partecipato anche io con [un dungeon ispirato alla stazione di Bologna](https://sbax.itch.io/bologna-centrale).

A differenza degli scorsi anni i **dungeon ricevuti** sono stati pubblicati **immediatamente** in modo da essere consultabili e disponibili per essere giocati, un cambiamento che ho apprezzato molto, mentre i dungeon dell'edizione 2024 erano stati pubblicati solo a febbraio 2025, nonostante il **voto del pubblico** fosse previsto tra i criteri di valutazione.

Quest'anno, con un numero ridotto di consegne, il **_circolo dei vincitori_**[^1] include solo **tre dungeon** e ~~commette il grave errore di non includere il mio!~~ al momento non è ancora statə annunciatə lə **vincitorə**.

[^1]: al maschile in quanto nome ufficiale

## **Numeri non casuali**

Nel **2022**, anno della prima edizione del contest al Play, i dungeon inviati erano stati ben **59**. L'anno successivo il numero è calato drasticamente, per stabilizzarsi attorno alla **ventina** per edizione.

Il **2025** non fa eccezione: con soli **18 dungeon inviati**, è l'anno con la partecipazione più bassa. Emerge però un dato che mi ha sorpreso: il numero di **_non uomini_ partecipanti** è aumentato, superando persino la prima edizione e rappresentando **un terzo delle consegne**.

Questo è senz'altro un **segnale positivo**, che dimostra come l'hobby si sia quasi interamente liberato dalla stretta dei nerd rinchiusi in cantina al riparo della luce solare, per raggiungere un pubblico più ampio e variegato. Inoltre, evidenzia come uno stile di avventure più tradizionale possa ancora affascinare lɜ nuovɜ appassionatɜ del gioco.

## Affinità e divergenze fra il OPD contest internazionale e noi

Il **One Page Dungeon contest internazionale** segue le stesse linee guida di valutazione, prendendo in considerazione **creatività, design, contenuto, giocabilità e gusto personale deɜ giudici**.

Le **regole di invio** sono leggermente diverse: l'**OPD4P** non si esprime sull'uso di **IA generativa per le illustrazioni**, mentre nel contest internazionale pur non essendo vietate occorre dichiararne l'utilizzo.

Un'altra differenza sta nella **partecipazione**: il contest internazionale riceve centinaia di dungeon ogni anno, alzando moltissimo il livello qualitativo. I dungeon vincitori bilanciano **giocabilità ed estetica**, premiando quelli **visivamente accattivanti e facilmente utilizzabili al tavolo**.

Le **maggiori differenze** si notano proprio nei dungeon vincitori. Entrambi i contest dovrebbero ricercare dungeon **compatti, giocabili e pieni di ispirazioni**, ma l'**OPD4P in questo delude**, premiando dungeon che **prioritizzano l'estetica o la stranezza dell'idea rispetto alla giocabilità e all'usabilità da parte deɜ master**.

## Come si ~~valuta~~ scrive un dungeon

Credo sinceramente che i dungeon dalle nostre parti vengano generalmente relegati alla visione classica di **cripte noiose e polverose piene di mostri da uccidere e bottini da rubare**, annullando ogni discussione e analisi legata allo strumento.

Un dungeon può essere una [borsa conservante](https://sam-seer.itch.io/youre-trapped-in-a-bag-of-holding), un [teatro anatomico](https://rpggeek.com/image/7933868/professor-jacquels-perfect-tincture), un [robottone](https://metalsnail.itch.io/the-ambulatory-temple) o anche uno [scarafaggio non morto gigante](https://campaignwiki.org/1pdc/2012/Ian%20Johnson%20%e2%80%93%20The%20Necromancer%20In%20The%20Three%20Lobed%20Brain.pdf), bene, spero di averti convinto a provarne qualcuno.

Esiste un po' di letteratura su cosa renda un dungeon **un buon dungeon**. Dismaster FraNe ha tradotto la [checklist del dungeon](https://dismastersden.blogspot.com/2022/06/la-checklist-del-dungeon.html) e all'inizio dell'articolo cita altre risorse utili per crearne di avvincenti, ma **basterebbe leggerne e giocarne per elaborare i propri criteri**.

Io trovo sia essenziale **dare un obiettivo ai personaggi**, una direzione precisa che li spinga ad esplorarlo superando il gancio iniziale e **lasciando che la storia emerga dalla sessione**, e non viceversa.

I dungeon dovrebbero essere **dinamici**, con eventi che possono accadere **anche senza l'intervento deɜ giocatorɜ**. Presentare un mondo in movimento è essenziale perché l'impatto delle loro scelte sia significativo e lɜ spinga a portare in gioco la storia che si nasconde sotto la superficie.

Per quanto riguarda **la mappa**, o meglio, il modo in cui le stanze si collegano tra loro, le stanze non dovrebbero essere isolate[^2] e nemmeno avere un tragitto lineare, ma **intrecciarsi** attraverso passaggi segreti, scorciatoie e vicoli ciechi che permettano aɜ giocatorɜ di **scegliere che via intraprendere**, concedendo la possibilità di sbagliare e incappare in _quella maledetta spada parlante_ che hai messo nell'ultima stanza e ti ribalta la sessione.

[^2]: errore che ho commesso in [Cripta della Maga](https://sbax.itch.io/la-cripta-della-maga)

Le **descrizioni delle stanze** dovrebbero essere scritte tenendo a mente che le leggerà lə master, così da **dare indicazioni pratiche** su come gestire le situazioni, **definire nel dettaglio trappole e tesori** interessanti che contribuiscano a caratterizzare il dungeon.

## Andando al sodo

Il problema più grave del **One Page Dungeon 4 Play** è che **tende a premiare i dungeon meno adatti ad essere giocati**, dando un rinforzo positivo a chi crede che un buon dungeon sia quello più creativo sulla carta, **non quello che funziona meglio al tavolo**.

Un concorso di dungeon design dovrebbe **incentivare la creazione di materiale immediatamente utilizzabile e stimolante per le sessioni di gioco**, invece di favorire **esperimenti grafici ed esercizi di stile** che, per quanto affascinanti, risultano **poco utili aɜ master**.

## Il triangolo deɜ vincitorɜ

<ol reversed>
<li>

[**Gardens of Daisy**](https://drive.google.com/file/d/1JOf-FJ5evrtn3fkuznXN_sW-fne2OVzg/view?usp=drive_link): l'ha scritto una mia amica e sono un po' di parte, ma in poche righe **dà un obiettivo ai personaggi**, definisce un'ambientazione omogenea, navigabile in **totale libertà** e mette a disposizione una **marea di spunti interessanti**;

</li>
<li>

[**I Predatori del Fiume Nero**](https://drive.google.com/file/d/1JFwGzz-U136CDAL9Qu3t8hLJBPuhcejq/view?usp=drive_link): qua abbiamo **un gancio perfetto**, diversi accessi per esplorare il dungeon e **un rituale da fermare prima che le cose si mettano male**. C'è anche un villaggio intero che potrebbe diventare il punto di partenza per altre avventure del gruppo, gli si perdona anche che sia **l'ennesimo dungeon in un tempio pieno di cultisti**;

</li>
<li>

[**Lo Strano Obelisco**](https://drive.google.com/drive/folders/1BkPK3dJVCIPKaVqPEa1REEhz-G1-yR9R): è originale, è pure **bello esteticamente**, pieno di **idee pazze e divertenti**, la grande pecca è che sia a tutti gli effetti un corridoio con le stanze che si presentano una dopo l'altra.

</li>
</ol>

E ovviamente prima della prima posizione c'è [**Bologna Centrale, allontanarsi dalla linea gialla**](https://sbax.itch.io/bologna-centrale) il **mio dungeon**, **totalmente esente da difetti, diffidare dalle imitazioni!**

## Bibliografia?

Altre risorse che mi sento di consigliare per scrivere un buon dungeon sono:

- il famosissimo articolo [**Xandering the Dungeon**](https://thealexandrian.net/wordpress/13085/roleplaying-games/xandering-the-dungeon) di The Alexandrian
- [**Three Steps Dungeons**](https://www.bastionland.com/2018/10/three-step-dungeons.html) di Chris McDowall
- [**Bite Sized Dungeons**](https://traversefantasy.blogspot.com/2022/11/bite-sized-dungeons.html) di Marcia B.
