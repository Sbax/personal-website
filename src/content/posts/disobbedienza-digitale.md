---
title: "Disobbedienza digitale: l'accesso ai media digitali nell'era dei servizi"
date: "2025-09-18"
language: "italian"
tags: ["tech"]
summary: "Pensieri sparsi sull'accesso ai media digitali"
creationDate: "2025-09-18T16:41:45.432Z"
lastModified: "2025-09-19T13:35:06.706Z"
---

Sono già diversi anni che il vinile è tornato di moda, e da poco meno anche le musicassette e persino gli iPod. Senza contare il ritorno dei pirati. Al di là del fascino nostalgico, c'è probabilmente anche una ricerca, più o meno consapevole, di **riappropriarsi dei contenuti che consumiamo**, uscire dal circolo vizioso delle piattaforme e allontanarsi dalla loro volatilità.

Ma ci sono davvero alternative valide e legali? E soprattutto, **come siamo arrivati a questo punto**?

## Diritto d'autarchia

La legge italiana sul diritto d'autore è la **Legge 633 del 1941**, ancora in vigore oggi, nonostante sia stata scritta e promulgata durante il regime fascista. Questa legge ha esteso la censura a livello editoriale, rendendo sempre più capillare il sistema di controllo sulla cultura.

Nella lotta tra libero accesso alla cultura e all'informazione, **le leggi sul diritto d'autore assicurano che lɜ cittadinɜ ci perdano sempre**.

Nel 2013 il **governo dell'Ecuador**[^1] ha richiesto e ottenuto la rimozione dai social di contenuti che ne criticavano l'operato.

Nel 2020, **[Internet Archive](https://archive.org/)**, organizzazione no-profit che sta di fatto creando una **biblioteca digitale universale** in cui sono conservati gratuitamente contenuti di ogni tipo, è stato citato in giudizio da quattro editori statunitensi.

Da questa parte dell'Atlantico, a fine 2023 l'Italia ha oscurato **Anna's Archive**[^2], piattaforma che permetteva l'accesso libero a libri e pubblicazioni scientifiche.

Questi esempi mostrano chiaramente come **strumenti pensati per tutelare lɜ creatorɜ possano trasformarsi in meccanismi di censura e controllo**.

[^1]: [Censorship in Ecuador has made it to the Internet](https://www.hrw.org/news/2014/12/15/censorship-ecuador-has-made-it-internet) – traduzione da _El País_
[^2]: [Che fine ha fatto il movimento per il libero accesso alle pubblicazioni accademiche](https://www.ilpost.it/2024/01/12/fine-guerrilla-open-access/) – _Il Post_

## Cultura as a Service

Oggi sempre più spesso non compriamo davvero un prodotto, ma **paghiamo per averne accesso**. Succede con film, musica, libri, videogiochi e software. Non possediamo più nulla in senso stretto: i prodotti rimangono a nostra disposizione solo **finché paghiamo l'abbonamento**, **rispettiamo i termini di servizio** o, in altre parole, **finché lo desiderano le piattaforme**.

Un modello che può sembrare comodo e moderno, ma che in realtà toglie dalle nostre mani il controllo su ciò che _pensiamo_ di aver acquistato. Quando un servizio decide di **rimuovere un prodotto** dal proprio catalogo o di **modificare i termini di servizio**, noi non possiamo far altro che adattarci.

## Libri e dove non trovarli

Ignorando l'ironia della situazione, **Amazon** nel 2009[^3] rimosse dal proprio catalogo _1984_ e _La fattoria degli animali_ di George Orwell, appellandosi a un problema di **diritti d'autore**. I libri tornarono poco dopo, ma in un'edizione diversa e chi li aveva già comprati dovette **ricomprarli**.

La storia si è ripetuta nel 2023, quando alcuni titoli disponibili solo su **Kindle Unlimited** sono stati rimossi dopo la comparsa di versioni pirata online, facendo ricadere il **danno commerciale sull'autorə**[^4].

Come ciliegina sulla torta, a febbraio 2025 **Amazon ha disabilitato la possibilità di scaricare localmente gli ebook acquistati**[^5]. Prima di allora era possibile conservare il file sul proprio dispositivo, anche se protetto da DRM (di cui parleremo più avanti).

[^3]: [Amazon Secretly Removes “1984” From the Kindle](https://gizmodo.com/amazon-secretly-removes-1984-from-the-kindle-5317703) – _Gizmodo_
[^4]: [Amazon Removes Books From Kindle Unlimited After They Appear on Pirate Sites](https://torrentfreak.com/amazon-removes-books-from-kindle-unlimited-after-they-appear-on-pirate-sites-230206/) – _TorrentFreak_
[^5]: [Kindle Users, Save Your Ebooks Before This Major Feature Disappears Tomorrow](https://www.cnet.com/tech/computing/kindle-users-save-your-ebooks-before-this-major-feature-disappears-tomorrow/) – _CNET_

## Riscrittura del presente e del passato

**Disney** fa scuola nel rimuovere contenuti che non le piacciono o che non si allineano all'immagine che vuole dare di sé.

Un esempio recente è **Willow**, serie del 2022 revival dell'omonimo film del 1988. Dopo risultati di audience deludenti, è stata **completamente rimossa dal catalogo**. Non esistendo una versione fisica in DVD o Blu-ray, oggi è **impossibile vederla legalmente**. Un altro caso in cui il danno è minimo per la piattaforma e pesa invece su **autorɜ e creatorɜ** che perderanno royalties e visibilità.

Dando un'occhiata al catalogo si può notare come **manchino tantissimi corti** come _The Gallopin' Gaucho_, _Plane Crazy_, _Mickey's Follies_, _The Mad Doctor_, _Don Donald_, _Modern Inventions_, _Der Fuehrer's Face_ e _Runaway Brain_.

Lo stesso vale per film live action come **_Song of the South_**, criticato per la presenza di stereotipi razzisti. L'elenco diventa ancora più lungo se si mettono in conto **le modifiche e le censure** apportate alle opere, con **episodi mancanti, dialoghi modificati e scene tagliate**[^6].

[^6]: [Disney+: Everything Censored, Edited and Missing](https://ptoneto.wordpress.com/2020/06/07/everything-censored-on-disney/)

E non è solo Disney: anche **Netflix** e **Prime Video** hanno ripulito i propri cataloghi. Un esempio noto è un episodio di _Community_ dedicato ai giochi di ruolo, rimosso perché uno dei personaggi si era dipinto la faccia di nero pece per interpretare un drow.

## Tutti per uno, nessuno per tutto

Chiunque abbia provato a recuperare una serie di più stagioni sulle piattaforme **streaming** si è accortə di quanto l'impresa possa diventare frustrante se non impossibile.

L'esempio più emblematico è quello di **Pokémon**, a cui **Polygon** ha dedicato una guida[^7] per spiegare come seguire le stagioni: ci si abbona a **Netflix** per la prima metà della prima stagione, poi si passa a **Prime Video** con l'**addon Pokémon** fino alla stagione 22, quindi si torna su Netflix fino alla stagione 25. E non abbiamo ancora parlato dei film.

[^7]: [Where to watch the entire Pokémon anime](https://www.polygon.com/pokemon/24054296/where-to-watch-pokemon-anime-streaming/) – _Polygon_

## DRM (di MRD)

Mentre i supporti fisici **_low tech_** come VHS, musicassette o cartucce di videogiochi devono preoccuparsi solo dell'**usura**, tutte le altre forme di media digitali non sono al sicuro dal **disturbo d'ansia da separazione** dei loro produttori.

I **DRM** (_Digital Rights Management_, tradotto _Gestione dei Diritti Digitali_) sono sistemi che **limitano copia, accesso e distribuzione** dei contenuti digitali. Vengono applicati praticamente ovunque su CD, DVD e Blu-ray, ma anche su ebook, mp3 e film in streaming e on demand.

Dietro la scusa della tutela dei diritti d'autore, i DRM sono in realtà **strumenti per massimizzare i profitti dei rivenditori**. I formati digitali non si consumano né si rovinano: se un prodotto potesse essere venduto una volta sola senza esaurirsi mai, le aziende come guadagnerebbero?

Con i DRM si può limitare se e come copiare un file, quante volte, e su quali dispositivi possa essere riprodotto. I sistemi più recenti sono **collegati a internet** e possono tracciare quante volte un file viene aperto, da quale dispositivo o da quale posizione, aprendo scenari poco rassicuranti per la **privacy dell'utente**.

La legge italiana ha un rapporto **contraddittorio** con i DRM: da un lato **vieta ogni modifica non autorizzata** dal titolare del diritto d'autore, dall'altro riconosce allə consumatorə il **diritto alla copia privata**[^8].

Proprio per garantire questo diritto alla copia privata, paghiamo un **prezzo maggiorato**[^9] ogni volta che acquistiamo un dispositivo in grado di supportarne una, sia un videoregistratore, un hard disk o uno smartphone.

[^8]: [I Digital Rights Management tra diritti contrattuali e autotutela privata](https://www.altalex.com/documents/news/2017/02/07/i-digital-rights-management-tra-diritti-contrattuali-e-autotutela-privata) e [DRM: in Italia la copia privata è un diritto](https://www.interlex.it/copyright/amonti85.htm)
[^9]: [Fondazione Copia Privata Italia](https://www.copiaprivataitalia.it/it/)

Per chi si stesse chiedendo se i DRM possano essere rimossi legalmente, la risposta è un netto **BOH**. Quello che è certo è che **non sia affatto semplice farlo**, specialmente nel caso di software o videogiochi.

In particolare, riguardo i videogiochi, navighiamo in acque ancora più torbide. Che si tratti di una **console** o di un negozio come **Steam**, è praticamente sempre il buon cuore dei distributori a decidere per quanto tempo potremo continuare a giocare. Sempre più spesso, anche i giochi single player richiedono di rimanere online, così da verificare continuamente che stiamo rispettando i termini di utilizzo. E, ancora una volta, tutto questo avviene **a scapito deɜ consumatorɜ**.

È infine il caso di parlare di **Denuvo**, forse il più popolare e controverso strumento di protezione in commercio. Funziona effettuando un **controllo in tempo reale** collegandosi continuamente a internet, con un **impatto enorme sulle prestazioni** del gioco originale. Al punto da portare diverse case di sviluppo a **rimuovere questa protezione** dopo i primi mesi dal lancio del gioco, una volta che il periodo critico per la pirateria è passato.

## Corpo di mille balene!

Prima di arrivare alle conclusioni è doveroso un disclaimer: **la pirateria è illegale** ~~non ruberesti mai un'auto~~, e questo post **non è un invito a salpare i sette mari**, ma piuttosto a **riflettere e prendere decisioni più consapevoli** su come fruire di media digitali.

Se c'è una via d'uscita dal modello della **_cultura come servizio_**, passa per una forma di **disobbedienza digitale**. Non si tratta di infrangere la legge, ma di **scegliere attivamente piattaforme e portali** che mettono al centro l'accesso libero alla cultura, senza DRM e senza vincoli.

Esistono già molte realtà che vanno in questa direzione: **[GOG](https://www.gog.com/)** per i videogiochi DRM-free, **[itch.io](https://itch.io/)** per il mondo indie, **[Bandcamp](https://bandcamp.com/)** e **[Qobuz](https://www.qobuz.com/)** per la musica, **[Liber Liber](https://liberliber.it/)** per i libri, o il già citato **[Internet Archive](https://archive.org/)** come enorme biblioteca digitale. Alcuni sono a pagamento, altri gratuiti, ma tutti condividono il principio per cui **ciò che acquisti è davvero tuo**.

Abbracciare questi modelli significa **difendere il nostro diritto di accesso alla cultura**, liberandoci dalle costrizioni imposte dalle grandi piattaforme.
